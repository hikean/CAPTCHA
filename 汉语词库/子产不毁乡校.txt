郑人游于乡校
以论执政
然明谓子产曰
毁乡校
何如
子产曰
何为
夫人朝夕退而游焉
以议执政之善否
其所善者
吾则行之
其所恶者
吾则改之
是吾师也
若之何毁之
我闻忠善以损怨
不闻作威以防怨
岂不遽止
然犹防川也
大决所犯
伤人必多
吾不克救也
不如小决使道
不如吾闻而药之也
然明曰
蔑也今而后知吾子之信可事也
小人实不才
若果行此
其郑国实赖之
岂唯二三臣
仲尼闻是语也
以是观之
人谓子产不仁
吾不信也
