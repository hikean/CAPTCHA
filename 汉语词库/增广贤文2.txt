昔时贤文诲汝谆谆
集韵增广多见多闻
观今宜鉴古无古不成今
知己知彼将心比心
酒逢知己饮诗向会人吟
相识满天下知心能几人
相逢好似初相识到老终无怨恨心
近水知鱼性近山识鸟音
易涨易退山溪水易反易复小人心
运去金成铁时来铁似金
读书须用意一字值千金
逢人且说三分话未可全抛一片心
有意栽花花不发无心插柳柳成荫
画龙画虎难画骨知人知面不知心
钱财如粪土仁义值千金
流水下滩非有意白云出岫本无心
当时若不登高望谁信东流海洋深
路遥知马力日久见人心
两人一般心无钱堪买金
一人一般心有钱难买针
相见易得好久住难为人
马行无力皆因瘦人不风流只为贫
饶人不是痴汉痴汉不会饶人
是亲不似亲非亲却似亲
美不美故乡水亲不亲故乡人
莺花犹怕春光老岂可教人枉度春
相逢不饮空归去洞口桃花也笑人
红粉佳人休使老风流浪子莫教贫
在家不会迎宾客出门方知少主人
黄芩无假阿魏无真
客来主不顾自是无良宾
良宾方不顾应恐是痴人
贫居闹市无人问富在深山有远亲
谁人背后无人说哪个人前不说人
有钱道真语无钱语不真
不信但看筵中酒杯杯先劝有钱人
闹里挣钱静处安身
来如风雨去似微尘
长江后浪推前浪世上新人攒旧人
近水楼台先得月向阳花木早逢春
古人不见今时月今月曾经照古人
先到为君后到为臣
莫道君行早更有早行人
莫信直中直须防仁不仁
山中有直树世上无直人
自恨枝无叶莫怨太阳偏
一切都是命半点不由人
一年之计在于春一日之计在于晨
一家之计在于和一生之计在于勤
责人之心责己恕己之心恕人
守口如瓶防意如城
宁可人负我切莫我负人
再三须慎意第一莫欺心
虎身犹可近人毒不堪亲
来说是非者便是是非人
远水难救近火远亲不如近邻
有酒有肉多兄弟急难何曾见一人
人情似纸张张薄世事如棋局局新
山中也有千年树世上难逢百岁人
力微休负重言轻莫劝人
无钱休入众遭难莫寻亲
平生不做皱眉事世上应无切齿人
士者国之宝儒为席上珍
若要断酒法醒眼看醉人
求人须求大丈夫济人须济急时无
久住令人贱频来亲也疏
酒中不语真君子财上分明大丈夫
出家如初成佛有余
积金千两不如明解经书
养子不教如养驴养女不教如养猪
有田不耕仓廪虚有书不读子孙愚
仓廪虚兮岁月乏子孙愚兮礼仪疏
听君一席话胜读十年书
人不通今古马牛如襟裾
茫茫四海人无数哪个男儿是丈夫
白酒酿成缘好客黄金散尽为收书
救人一命胜造七级浮屠
城门失火殃及池鱼
庭前生瑞草好事不如无
欲求生富贵须下死工夫
百年成之不足一旦坏之有余
人心似铁官法如炉
善化不足恶化有余
水至清则无鱼人太急则无智
知者减半愚者全无
在家由父出嫁从夫
痴人畏妇贤女敬夫
是非终日有不听自然无
竹篱茅舍风光好道院僧房终不如
宁可正而不足不可邪而有余
宁可信其有不可信其无
命里有时终须有命里无时莫强求
道院迎仙客书堂隐相儒
庭栽栖凤竹池养化龙鱼
结交须胜己似我不如无
但看三五日相见不如初
人情似水分高下世事如云任卷舒
会说说都是不会说无理
磨刀恨不利刀利伤人指
求财恨不多财多害自己
知足常足终身不辱
知止常止终身不耻
有福伤财无福伤己
差之毫厘失之千里
若登高必自卑若涉远必自迩
三思而行再思可矣
动口不如亲为求人不如求己
小时是兄弟长大各乡里
嫉财莫嫉食怨生莫怨死
人见白头嗔我见白头喜
多少少年郎不到白头死
墙有缝壁有耳
好事不出门坏事传千里
若要人不知除非己莫为
为人不做亏心事半夜敲门心不惊
贼是小人智过君子
君子固穷小人穷斯溢矣
富贵多忧贫穷自在
不以我为德反以我为仇
宁可直中取不可曲中求
人无远虑必有近忧
晴天不肯去直待雨淋头
成事莫说覆水难收
是非只为多开口烦恼皆因强出头
忍得一时之气免得百日之忧
近来学得乌龟法得缩头时且缩头
惧法朝朝乐欺公日日忧
人生一世草长一春
黑发不知勤学早转眼便是白头翁
月过十五光明少人到中年万事休
儿孙自有儿孙福莫为儿孙做马牛
人生不满百常怀千岁忧
今朝有酒今朝醉明日愁来明日忧
路逢险处须回避事到临头不自由
人贫不语水平不流
一家养女百家求一马不行百马忧
有花方酌酒无月不登楼
三杯通大道一醉解千愁
深山毕竟藏猛虎大海终须纳细流
惜花须检点爱月不梳头
大抵选她肌骨好不搽红粉也风流
受恩深处宜先退得意浓时便可休
莫待是非来入耳从前恩爱反为仇
留得五湖明月在不愁无处下金钩
休别有鱼处莫恋浅滩头
去时终须去再三留不住
忍一句息一怒饶一着退一步
生不认魂死不认尸
父母恩深终有别夫妻义重也分离
人生似鸟同林宿大难来时各自飞
人善被人欺马善被人骑
人无横财不富马无夜草不肥
人恶人怕天不怕人善人欺天不欺
善恶到头终有报只盼早到与来迟
黄河尚有澄清日岂能人无得运时
得宠思辱居安思危
念念有如临敌日心心常似过桥时
英雄行险道富贵似花枝
人情莫道春光好只怕秋来有冷时
送君千里终有一别
但将冷眼观螃蟹看它横行到几时
见事莫说问事不知
闲事莫管无事早归
假缎染就真红色也被旁人说是非
善事可做恶事莫为
许人一物千金不移
龙生龙子虎生虎儿
龙游浅水遭虾戏虎落平原被犬欺
一举首登龙虎榜十年身到凤凰池
十年寒窗无人问一举成名天下知
酒债寻常处处有人生七十古来稀
养儿防老积谷防饥
常将有日思无日莫待无时当有时
树欲静而风不止子欲养而亲不待
时来风送滕王阁运去雷轰荐福碑
入门休问荣枯事且看容颜便得知
官清司吏瘦神灵庙主肥
息却雷霆之怒罢却虎豹之威
饶人算知本输人算知机
好言难得恶语易施
一言既出驷马难追
择其善者而从之其不善者而改之
少壮不努力老大徒伤悲
人有善愿天必佑之
莫饮卯时酒昏昏醉到酉
莫骂酉时妻一夜受孤凄
种麻得麻种豆得豆
天眼恢恢疏而不漏
做官莫向前作客莫在后
宁添一斗莫添一口
螳螂捕蝉岂知黄雀在后
不求金玉重重贵但愿儿孙个个贤
一日夫妻百世姻缘
百世修来同船渡千世修来共枕眠
杀人一万自损三千
枯木逢春犹再发人无两度再少年
未晚先投宿鸡鸣早看天
将相场中堪走马公候肚内好撑船
富人思来年穷人想眼前
世上若要人情好赊去物品莫取钱
生死有命富贵在天
击石原有火不击乃无烟
人学始知道不学亦徒然
莫笑他人老终须还到老
但能守本分终身无烦恼
人而无信不须礼之
一人道好千人传之
若要凡事好须先问三老
君子爱财取之有道
贞妇爱色纳之以礼
年年防饥夜夜防盗
学者是好不学不好
学者如禾如稻不学如草如蒿
遇饮酒时须防醉得高歌处且高歌
因风吹火用力不多
不因渔夫引怎能见波涛
无求到处人情好不饮任他酒价高
知事少时烦恼少识人多处是非多
进山不怕虎伤人只怕人情两面刀
强中更有强中手恶人须用恶人磨
会使不在家富豪风流不用衣着佳
光阴似箭日月如梭
天时不如地利地利不如人和
黄金未为贵安乐值钱多
世上万般皆下品思量惟有读书高
世间好语书谈尽天下名山僧占多
为善最乐作恶难逃
好人相逢恶人回避
羊有跪乳之恩鸦有反哺之情
你急他未急人闲心不闲
隐恶扬善执其两端
妻贤夫祸少子孝父心宽
已覆之水收之实难
人生知足时常足人老偷闲且是闲
处处绿杨堪系马家家有路通长安
见者易学者难
厌静还思喧嫌喧又忆山
自从心定后无处不安然
莫将容易得便作等闲看
用心计较般般错退后思量事事宽
道路各别养家一般
由俭入奢易从奢入俭难
知音说与知音听不是知音莫与谈
点石化为金人心犹未足
信了赌卖了屋
他人观花不涉你目
他人碌碌不涉你足
谁人不爱子孙贤谁人不爱千钟粟
莫把真心空计较五行不是这题目
书到用时方恨少事非经过不知难
行事存德莫问前程
河狭水紧人急智生
明知山有虎莫向虎山行
路不行不到事不为不成
无钱方断酒临老才读经
点塔七层不如暗处一灯
万事劝人休瞒昧举头三尺有神明
但存方寸地留与子孙耕
灭却心头火剔起佛前灯
惺惺多不足蒙蒙作公卿
众星朗朗不如孤月独明
兄弟相害不如自生
合理可作小利不争
牡丹花好空入目枣花虽小结实多
欺老莫欺小欺人心不明
勤奋耕锄收地利他时饱暖谢苍天
相论逞英豪家计渐渐退
贤妇令夫贵恶妇令夫败
一人有庆兆民厨赖
人老心未老人穷计莫穷
人无千日好花无百日红
黄蜂一口针橘子两边分
世间通恨事最毒淫妇心
杀人可恶情理不容
乍富不知新受用乍贫难改旧家风
座上客常满杯中酒不空
屋漏又遭连夜雨行船偏遇打头风
笋因落箨方成竹鱼为奔波始化龙
记得少年骑竹马转眼又是白头翁
礼义生于富足盗贼出于贫穷
天上众星皆拱北世间无水不朝东
士为知己者死女为悦己者容
色即是空空即是色
君子安贫达人知命
良药苦口利于病忠言逆耳利于行
顺天者昌逆天者亡
有缘千里来相会无缘对面不相逢
有福者昌无福者亡
人为财死鸟为食亡
夫妻相和好琴瑟与笙簧
红粉易妆娇态女无钱难作好儿郎
有子之人贫不久无儿无女富不长
善必寿老恶必早亡
爽口食多偏作病快心事过恐遭殃
富贵定言要依分贫穷不必枉思量
画水无风空作浪绣花虽好不生香
贪他一斗米失却半年粮
争他一脚豚反失一只羊
龙归晚洞云犹湿麝过春山草木香
人生只会量人短何不回头把自量
见善如不及见恶如探汤
人穷志短马瘦毛长
自家心里急他人未知忙
贫无达士将金赠病有高人说药方
秋来满山多秀色春来无处不花香
凡人不可貌相海水不可斗量
清清之水为土所防
济济之士为酒所伤
蒿草之下或有兰香
茅茨之屋或有公王
无限朱门生饿殍几多白屋出公卿
酒里乾坤大壶中日月长
拂石坐来春衫冷踏花归去马蹄香
万事前身定浮生空自忙
叫月子规喉舌冷宿花蝴蝶梦魂香
一言不中千言不用
一人传虚百人传实
万金良药不如无疾
世事如明镜前程似暗漆
君子怀刑小人怀惠
良田万顷日食一升
大厦千间夜眠八尺
千经万典孝义为先
天上人间方便第一
一字入公门九牛拔不出
衙门八字开有理无钱莫进来
欲求天下事须用世间财
富从升合起贫因不算来
近河不得枉使水近山不得枉烧柴
家中无才子官从何处来
慈不掌兵义不掌财
一夫当关万夫莫开
万事不由人计较一生都是命安排
白云本是无心物却被清风引出来
慢行急行逆取顺取
命中只有如许财丝毫不可有闪失
人间私语天闻若雷
暗室亏心神目如电
一毫之恶劝人莫作
一毫之善与人方便
圣贤言语神钦鬼伏
人各有心心各有见
口说不如身逢耳闻不如目见
见人富贵生欢喜莫把心头似火烧
养兵千日用在一时
国清才子贵家富小儿娇
利刀割肉伤可愈恶语伤人恨不消
公道世间为白发贵人头上不曾饶
有才堪出众无衣懒出门
为官须作相及第必争先
苗从地发树向枝分
宅里燃火烟气成云
以直报怨知恩报恩
红颜今日虽欺我白发他时不放君
借问酒家何处有牧童遥指杏花村
父子和而家不退兄弟和而家不分
一片云间不相识三千里外却逢君
官有正条民有私约
争得猫儿失却牛脚
始吾于人也听其言而信其行
今吾于人也听其言而观其行
哪个梳头无乱发情人眼里出西施
珠沉渊而川媚玉韫石而山辉
夕阳无限好只恐不多时
久旱逢甘霖他乡遇故知
洞房花烛夜金榜题名时
惜花春起早爱月夜眠迟
掬水月在手弄花香满衣
桃红李白蔷薇紫问着东君总不知
国乱思良将家贫思良妻
池塘积水防秋旱田地深耕足养家
教子教孙须教义栽桑栽柘少栽花
休念故乡生处好受恩深处便为家
根深不怕树摇动树正不愁月影斜
奉劝君子各宜守己
只此呈示万无一失
前人俗语言浅理深
补遗增广集成书文
世上无难事只怕不专心
成人不自在自在不成人
金凭火炼方知色与人交财便知心
乞丐无粮懒惰而成
勤俭为无价之宝节粮乃众妙之门
省事俭用免得求人
量大祸不在机深祸亦深
善为至宝深深用心作良田世世耕
群居防口独坐防心
体无病为富贵身平安莫怨贫
富贵非关天地祸福不是鬼神
安分贫一时本分终不贫
不拜父母拜干亲弟兄不和结外人
人过留名雁过留声
择子莫择父择亲莫择邻
爱妻之心是主爱子之心是亲
事从根起藕叶连心
祸与福同门利与害同城
清酒红人脸财帛动人心
宁可荤口念佛不可素口骂人
有钱能说话无钱话不灵
岂能尽如人意但求不愧吾心
不说自己井绳短反说他人箍井深
恩爱多生病无钱便觉贫
只学斟酒意莫学下棋心
孝莫假意转眼便为人父母
善休望报回头只看汝儿孙
口开神气散舌出是非生
弹琴费指甲说话费精神
千贯买田万贯结邻
人言未必犹尽听话只听三分
隔壁岂无耳窗外岂无人
财可养生须注意事不关己不劳心
酒不护贤色不护病
财不护亲气不护命
一日不可无常业安闲便易起邪心
炎凉世态富贵更甚于贫贱
嫉妒人心骨肉更甚于外人
瓜熟蒂落水到渠成
人情送匹马买卖不饶针
过头饭好吃过头话难听
事多累了自己田多养了众人
怕事忍事不生事自然无事
平心静心不欺心何等放心
好话不在多说有理不在高声
一朝权在手便把令来行
甘草味甜人可食巧言妄语不可听
当场不论过后枉然
贫莫与富斗富莫与官争
官清难逃猾吏手衙门少有念佛人
家有千口主事一人
父子竭力山成玉弟兄同心土变金
当事者迷旁观者清
怪人不知理知理不怪人
未富先富终不富未贫先贫终不贫
少当少取少输当赢
饱暖思淫欲饥寒起盗心
蚊虫遭扇打只因嘴伤人
欲多伤神财多累心
布衣得暖真为福千金平安即是春
家贫出孝子国乱显忠臣
宁做太平犬莫做离乱人
人有几等官有几品
理不卫亲法不为民
自重者然后人重人轻者便是自轻
自身不谨扰乱四邻
快意事过非快意自古败名因败事
伤身事莫做伤心话莫说
小人肥口君子肥身
地不生无名之辈天不生无路之人
一苗露水一苗草一朝天子一朝臣
福满须防有祸凶多料必无争
不怕三十而死只怕死后无名
但知江湖者都是薄命人
不怕方中打死人只知方中无好人
说长说短宁说人长莫说短
施恩施怨宁施人恩莫施怨
育林养虎虎大伤人
冤家抱头死事要解交人
卷帘归乳燕开扇出苍蝇
爱鼠常留饭怜蛾灯罩纱
人命在天物命在人
奸不通父母贼不通地邻
盗贼多出赌博人命常出奸情
治国不用佞臣治家不用佞妇
好臣一国之宝好妇一家之珍
稳的不滚滚的不稳
儿不嫌母丑狗不嫌家贫
君子千钱不计较小人一钱恼人心
人前显贵闹里夺争
要知江湖深一个不做声
知止自当出妄想安贫须是禁奢心
初入行业三年事成
初吃馒头三年口生
家无生活计坐吃如山崩
家有良田万顷不如薄艺在身
艺多不养家食多嚼不赢
命中只有八合米走遍天下不满升
使心用心反害自身
国家无空地世上无闲人
妙药难医怨逆病混财不富穷命人
耽误一年春十年补不清
人能处处能草能处处生
会打三班鼓也要几个人
人不走不亲水不打不浑
三贫三富不到老十年兴败多少人
买货买得真折本折得轻
不怕问到只怕倒问
人强不如货强价高不如口便
会买买怕人会卖卖怕人
只只船上有梢公天子足下有贫亲
既知莫望不知莫向
在一行练一行
穷莫失志富莫癫狂
天欲令其灭亡必先让其疯狂
梢长人胆大梢短人心慌
隔行莫贪利久炼必成钢
瓶花虽好艳相看不耐长
早起三光迟起三慌
未来休指望过去莫思量
时来遇好友病去遇良方
布得春风有夏雨哈得秋风大家凉
晴带雨伞饱带饥粮
满壶全不响半壶响叮当
久利之事莫为众争之地莫往
老医迷旧疾朽药误良方
该在水中死不在岸上亡
舍财不如少取施药不如传方
燕子不进愁门耗子不钻空仓
苍蝇不叮无缝蛋谣言不找谨慎人
一人舍死万人难当
人争一口气佛争一炷香
门为小人而设锁乃君子之防
舌咬只为揉齿落皆因眶
硬弩弦先断钢刀刃自伤
贼名难受龟名难当
好事他人未见讲错处他偏说得长
养男莫听狂言养女莫叫离母
男子失教必愚顽女子失教定粗鲁
生男莫教弓与弩生女莫教歌与舞
学成弓弩沙场灾学成歌舞为人妾
财交者密财尽者疏
婚姻论财夫妻之道
色娇者亲色衰者疏
少实胜虚巧不如拙
有钱不置怨逆产冤家宜解不宜结
近朱者赤近墨者黑
一个山头一只虎恶龙难斗地头蛇
出门看天色进门看脸色
商贾买卖如施舍买卖公平如积德
天生一人地生一穴
男子有德便是才女子无才便是德
有钱难买子孙贤女儿不请上门客
谦虚美德过谦即诈
自己跌倒自己爬望人扶持都是假
人不知己过牛不知力大
一家饱暖千家怨一物不见赖千家
谁人做得千年主转眼流传八百家
满载芝麻都漏了还在水里捞油花
皇帝坐北京以理统天下
五百年前共一家不同祖宗也同华
学堂大如官厅人情大过王法
找钱犹如针挑土用钱犹如水推沙
害人之心不可有防人之心不可无
不愁无路就怕不做
须向根头寻活计莫从体面下功夫
祸从口出病从口入
药补不如肉补肉补不如养补
人怕不是福人欺不是辱
能言不是真君子善处方为大丈夫
为人莫犯法犯法身无主
姊妹同肝胆弟兄同骨肉
慈母多误子悍妇必欺夫
君子千里同舟小人隔墙易宿
文钱逼死英雄汉财不归身恰是无
妻子如衣服弟兄似手足
衣服补易新手足断难续
盗贼怨失主不孝怨父母
一时劝人以口百世劝人以书
捡金不忘失金人三两黄铜四两福
因祸得福求赌必输
天有不测风云人有旦夕祸福
不淫当斋淡饱当肉
缓步当车无祸当福
事非亲做不知难处
十年易读举子百年难淘江湖
积钱不如积德闲坐不如看书
思量挑担苦空手做是福
时来易借银千两运去难赊酒半壶
天晴打过落雨铺少时享过老来福
当面留一线过后好相见
入门掠虎易开口告人难
手指要往内撇家丑不可外传
浪子出于祖无德孝子出于前人贤
货离乡贵人离乡贱
树挪死人挪活
在家千日好出门处处难
三员长者当官员几个明人当知县
明人自断愚人官断
人怕三见面树怕一墨线
村夫硬似铁光棍软如棉
不是撑船手怎敢拿篙竿
天下礼仪无穷一人知识有限
一人不得二人计宋江难结万人缘
家有三亩田不离衙门前
乡间无强汉衙门就饿饭
人人依礼仪天下不设官
衙门钱眼睛钱
田禾钱千万年
诗书必读不可做官
为人莫当官当官皆一般
换了你我去恐比他还贪
官吏清廉如修行书差方便如行善
靠山吃山种田吃田
吃尽美味还是盐穿尽绫罗还是棉
一夫不耕全家饿饭
一女不织全家受寒
金银到手非容易用时方知来时难
先讲断后不乱免得藕断丝不断
听人劝得一半
不怕慢只怕站
逢快莫赶逢贱莫懒
谋事在人成事在天
长路人挑担短路人赚钱
宁卖现二莫卖赊三
赚钱往前算折本往后算
小小生意赚大钱七十二行出状元
自己无运至却怨世界难
胆大不如胆小心宽甚如屋宽
妻贤何愁家不富子孙何须受祖田
是儿不死是财不散
财来生我易我去生财难
十月滩头坐一日下九滩
结交一人难上难得罪一人一时间
借债经商卖田还债
赊钱起屋卖屋还钱
修起庙来鬼都老拾得秤来姜卖完
不嫖莫转不赌莫看
节食以去病少食以延年
豆腐多了是包水梢公多了打烂船
无口过是无眼过难
无身过易无心过难
不会凫水怨河湾不会犁田怨枷担
他马莫骑他弓莫挽
要知心腹事但听口中言
宁在人前全不会莫在人前会不全
事非亲见切莫乱谈
打人莫打脸骂人莫骂短
好言一句三冬暖话不投机六月寒
人上十口难盘帐上万元难还
放债如施收债如讨
告状讨钱海底摸盐
衙门深似海弊病大如天
银钱莫欺骗牛马不好变
好汉莫被人识破看破不值半文钱
狗咬对头人雷打三世冤
不卖香烧无剩钱井水不打不满边
事宽则园太久则偏
高人求低易低人求高难
有钱就是男子汉无钱就是汉子难
人上一百手艺齐全
难者不会会者不难
生就木头造就船砍的没得车的圆
心不得满事不得全
鸟飞不尽话说不完
人无喜色休开店事不遂心莫怨天
选婿莫选田园选女莫选嫁奁
红颜女子多薄命福人出在丑人边
人将礼义为先树将花果为园
临危许行善过后心又变
天意违可以人回命早定可以心挽
强盗口内出赦书君子口中无戏言
贵人语少贫子话多
快里须斟酌耽误莫迟春
读过古华佗不如见症多
东屋未补西屋破前帐未还后又拖
今年又说明年富待到明年差不多
志不同己不必强合
莫道坐中安乐少须知世上苦情多
本少利微强如坐屋檐水也滴得多
勤俭持家富谦恭受益多
细处不断粗处断黄梅不落青梅落
见钱起意便是贼顺手牵羊乃为盗
要做快活人切莫寻烦恼
要做长寿人莫做短命事
要做有后人莫做无后事
不经一事不长一智
宁可无钱使不可无行止
栽树要栽松柏结交要结君子
秀才不出门能知天下事
钱多不经用儿多不耐死
男人有志妇人有势
夫人死百将临门将军死一卒不至
天旱误甲子人穷误口齿
百岁无多日光阴能几时
父母养其身自己立其志
待有余而济人终无济人之日
待有闲而读书终无读书之时
此书传后世句句必精读
其中礼和义奉劝告世人
勤奋读苦发奋走遍天涯如游刃
