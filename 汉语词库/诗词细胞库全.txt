不厌屡闻飘洒声
黄卷腐儒何所用
惟将歌咏报升平
数行嘉树红张锦
一派春波绿泼油
回望江城见归鸟
乱鸣双橹散轻鸥
柳条折赠经年别
芦箎吹成落日愁
双鲤寄书难尽信
有情江水尚回流
红紫争春触处开
九衢终日犊车雷
闲情欲被春将去
鸟唤花惊只麽回
风尘点汙青春面
自汲寒泉洗醉红
径欲题诗嫌浪许
杜郎觅句有新功
杨柳青青春向分
遥知河曲万夫屯
侵星部曲随金鼓
带月旌旗宿渚亹
畚插如云声凶凶
风埃成雾气昏昏
已令访问津头路
行约青帘共一樽
少游醉卧古藤下
谁与愁眉唱一杯
解作江南断肠句
只今唯有贺方回
好赋梁王在日边
重帘复幕锁神仙
莫因酒病疏桃李
且把春愁付管弦
愚智相悬三十里
荣枯同有百余年
及身强健且行乐
一笑端须直万钱
贫贱相知若吾友
取端於此能更求
德性委蛇结绿佩
文章璨烂珊瑚钩
与君千里共明月
思子一日如三秋
愿学延平两龙剑
风波际会永同游
故人千里隔谈经
想见牛刀刃发硎
渴雨芭蕉心不展
未春杨柳眼先青
凫飞叶县郎官宰
虹贯江南处士星
天子文思求逆耳
吾宗一为试雷霆
我居北海君南海
寄雁传书谢不能
桃李春风一杯酒
江湖夜雨十年灯
持家但有四立壁
治病不蕲三折肱
想得读书头已白
隔溪猿哭瘴溪藤
万山不隔中秋月
一雁能传寄远书
深密伽陀枯战笔
真成相见问何如
风前橄榄星宿落
日下桄榔羽扇开
昭默堂中有相忆
清愁忽遣化人来
骑驴觅驴但可笑
非马喻马亦成痴
一天月色为谁好
二老风流只自知
园中看笋已成竹
阶下种槐还得阴
出门望君车马绝
临水问信鲤鱼沈
近别几日客愁生
固知远别难为情
梦回官烛不盈把
犹听娇儿索乳声
生天生地常为主
此事惟应作者知
康济小民归一臂
屈伸由我更由谁
万马千艘要路津
禅翁新画两朱轮
行春定得忘言对
金碧浮图何姓人
石公来斲鼻端尘
无手人来斧凿亲
白牯狸奴心即佛
铜睛虎眼主中宾
自携瓶去沽村酒
幻者衫来作主人
万里相看如对面
死心寮里有清新
把断黄河塞要津
一段风涛惊彻底
个中无我尔无人
此是如来正法藏
觉来床上笑番身
少年有功翰墨林
中岁作吏几陆沈
庖丁解牛妙世故
监市履狶知民心
万里书来儿女瘦
十月山行冰雪深
梦魂和月绕秦陇
汉节落毛何处寻
艰难闻道有归音
部曲霜行璧月沉
王春正月调玉烛
使星万里朝天心
颇令山海藏国用
乃见县官恤民深
经心陇蜀封疆守
必有人材备访寻
关寒塞雪欲嗣音
燕雁拂天河鲤沈
百书不如一见面
几日归来两慰心
弓刀陌上望行色
儿女灯前语夜深
更怀父子东归得
手种江头柳十寻
吉州司户官虽小
曾屈诗人杜审言
今日宣城读书客
还趋手板傍辕门
江山依旧岁时改
桃李欲开烟雨昏
公退但呼红袖饮
剩传歌曲教新翻
为官恐是陶彭泽
爱竹最知王子猷
寒窗对酒听雨雪
夏簟烹茶卧风月
小僧知令不凡材
自扫竹根培老节
富贵于我如浮云
安可一日无此君
人言爱竹有何好
此中难为俗人道
我于此物更不疏
一官窘束何由到
王师学琴三十年
响如清夜落涧泉
满堂洗尽筝琶耳
请师停手恐断弦
神人传书道人命
死生贵贱如看镜
晚知直语触憎嫌
深藏幽寺听钟磬
有酒如渑客满门
不可一日无此君
当时手栽数寸碧
声挟风雨今连云
此君倾盖如故旧
骨相奇怪清且秀
程婴杵臼立孤难
伯夷叔齐采薇瘦
霜钟堂上弄秋月
微风入弦此君悦
公家周彦笔如椽
此君语意当能传
开轩城市如村落
人似往时陈太邱
暄景半窗行野马
雨寒疏竹上牵牛
平生江海心犹在
退食诗书吏罢休
公移猥甚业生笋
讼牒纷如蜜分窠
少得曲肱成梦蝶
不堪衙吏报鸣鼍
已荒里社田园了
可奈春风桃李何
想见宜春贤太守
无书来问病维摩
建德之国有佳人
明珠为佩玉为衣
去国三岁阻音徽
所种桃李民爱之
射阳城边春烂漫
柳暗学宫鸟相唤
追随裘马多少年
独忍长饥把书卷
读书万卷不直钱
逐贫不去与忘年
虎豹文章被禽缚
何如达生自娱乐
风力萧萧吹短衣
茅檐霜日淡晖晖
天寒塞北雁行落
岁晚大梁书信稀
湖稻初舂云子白
家鸡正有藁头肥
割鲜炊黍寻前约
公事可来君不违
故人昔在国北门
邻舍杖藜对樽酒
十五年余乃一逢
黄尘急流语马首
懒书愧见南飞鸿
君居三十六峰东
我心想见古人面
晓雨垂虹到望崧
落絮游丝三月候
风吹雨洗一城花
未知东郭清明酒
何似西窗谷雨茶
官驼鸣铎逐盐车
只见风尘不见花
空作江南江北梦
辛夷踯躅倚山茶
睡起草玄三亩宅
无人载酒眼昏花
不知谁勤路门讲
天上日长坐赐茶
梦寐江南未得归
清波鰞子上钩肥
五年身属官仓米
输与渔人坐钓矶
补陀岩中大慈圣
沧浪石上观生死
南州麽圣师子王
感梦白衣施无畏
梦回洒笔具光相
照镜还与我面同
当时若会照镜句
放下江南作闲客
月明犹在搭衣竿
晓踏台南路屈盘
驺子雨中先马去
村童烟外倚墙看
鸦啼宰木秋风急
鹭立渔船野水乾
花似去年堪折赠
插花人去泪阑干
青神县中得两张
爱民财力惟恐伤
二公身安民乃乐
劝葺城头五月凉
竹铺不涴吴绫袜
东西开轩荫清樾
当官借景不伤民
恰似凿池取明月
鸡苏狗虱难同味
怀取君恩归去来
青箬湖边寻顾陆
白莲社里觅宗雷
乳花翻椀正眉开
时苦渴羌冲热来
知味者谁心已许
维摩虽默语如雷
映日圆光万颗余
如观宝藏隔虾须
夜愁风起飘星去
晓喜天晴缀露珠
宫女拣枝模锦绣
论师持味比醍醐
欲收百斛供春酿
放出声名压酪奴
黄花节晚犹可惜
青眼故人殊未来
金蕊飞觞无计共
香钿满地始应回
忆得旧时重九日
紫萸黄菊压梳钗
寒花有意催垂泪
喜鹊无端屡下阶
碧窗闲杀春风手
古柳堤莺几日回
纵有黄花堪对酒
应无红袖与传杯
饥食北山之薇蕨
寒缉江南之落毛
安能作河中之桴木
宁为篱落之系匏
春风一曲花十八
拼得百醉玉东西
露叶烟丛见红药
犹似舞馀和汗啼
花气薰人欲破禅
心情其实过中年
春来诗思何所似
八节滩头上水船
富贵功名茧一盆
缲车头绪正纷纷
肯寻冷淡做生活
定是著书扬子云
处士孤怀少往还
平时一刺字多漫
能容著帽挥谈拂
可见高人礼数宽
往在江南住竹山
道人两岁三来访
听风听雨看成龙
牛羊折角入朝饷
简州城东刮地寒
手种檀栾三两竿
竹成要作无孔笛
若有灵龟一任钻
南窗读书声吾伊
北窗见月歌竹枝
我家白发问乌鹊
他家红妆占蛛丝
屋山啼乌儿当归
玉钗罥蛛郎马嘶
去时灯火正月半
阶前雪消萱草齐
勃姑夫妇喜相唤
街头雪泥即渐乾
已放游丝高百尺
不应桃李尚春寒
客从潭府渡河梁
籍甚传夸静照堂
正苦穷年对尘土
坐令合眼梦湖湘
市门晓日鱼虾白
邻舍秋风橘柚黄
去马来舟争岁月
老僧元不下胡床
清扬巧笑倾人城
骄气矜色增我慢
无始时来生死趣
八万苦业所依止
皮肤落尽露拴索
一切虚诳法现前
不见全牛可下刀
无垢光明本三昧
天工戏剪百花房
夺尽人工更有香
埋玉地中成故物
折枝镜里忆新妆
拾遗流落锦官城
故人作尹眼为青
碧鸡坊西结茅屋
百花潭水濯冠缨
故衣未补新衣绽
空蟠胸中书万卷
探道欲度羲皇前
论诗未觉国风远
干戈峥嵘暗宇县
杜陵韦曲无鸡犬
老妻稚子且眼前
弟妹飘零不相见
此公乐易真可人
园翁溪友肯卜邻
邻家有酒邀皆去
得意鱼鸟来相亲
浣花酒船散车骑
野墙无主看桃李
宗文守家宗武扶
落日蹇驴驮醉起
愿闻解鞍脱兜鍪
老儒不用千户侯
中原未得平安报
醉里眉攒万国愁
生绡铺墙粉墨落
平生忠义今寂寞
儿呼不苏驴失脚
犹恐醒来有新作
常使诗人拜画图
煎胶续弦千古无
草枯木落晚凄凄
目断黄尘听马嘶
想子重行分首处
荒凉巢父井亭西
欲遣吟人对好山
暮天和雨醉凭栏
座中云气侵人湿
砌下泉声逼酒寒
红烛围棋生死急
清风挥尘笑谈闲
更筹报尽不成起
车从厌厌夜已阑
循吏功名两汉中
平生风义最雍容
鱼游濠上方云乐
鹏在承尘忽告凶
挂剑自知吾已许
脱骖不为涕无从
百年穷达都归尽
淮水空围墓上松
礼数最优徐孺子
风流不减谢宣城
那知此别成千古
未信斯言隔九京
落日松楸阴隧道
西风箫鼓送铭旌
善人报施今如此
陇水长寒呜咽声
当时高蹈翰墨场
江南李氏洛下杨
二人殁後数来者
西台唯有尚书郎
篆科草圣凡几家
奄有汉魏跨两唐
纸摹石镂见彷佛
曾未得似君家藏
侧厘数幅冰不及
字体欹倾墨犹湿
明窗棐几开卷看
坐客失床皆起立
新春一声雷未闻
何得龙蛇已惊蛰
仲将伯英无後尘
迩来此公下笔亲
使之早出见李卫
不独右军能逼人
枯林栖鸦满僧院
秀句争传两京遍
文工墨妙九原荒
伊洛气象今凄凉
夜光入手爱不得
还君复入古锦囊
此後临池无笔法
时时梦到君书堂
凡花俗草败人意
晚见琼蕤不恨迟
江左风流尚如此
春功终到岁寒枝
提携禅客扶衰杖
断当姻家葬骨山
因病废棋仍废酒
鹧鸪鹦鹉伴清闲
诗书传女似中郎
杞菊同盘有孟光
今日鹧鸪鸣蹇蹇
他年鹦鹉恨堂堂
不待烹茶唤睡回
天宫两宰和诗来
清如接笕通春溜
快似挥刀斫怒雷
春去怀贤感物多
飞花高下罥丝窠
传闻治境无戾虎
更道丰年鸣白鼍
史笔纵横窥宝铉
诗才清壮近阴何
寄声千万相劳苦
如倚胡床得按摩
王公权家荔支绿
廖致平家绿荔支
试倾一杯重碧色
快剥千颗轻红肌
拨醅蒲萄未足数
堆盘马乳不同时
谁能同此胜绝味
唯有老杜东楼诗
了观师绣观音赞
村南村北禾黍黄
穿林入坞岐路长
据鞍梦归在亲侧
弟妹妇女笑两厢
甥侄跳梁暮堂下
惟我小女始扶床
行歌思见采芝翁
海棠院里寻春色
日炙荐红满院香
不觉风光都过了
东窗浑为读书忙
韩生高才跨一世
刘项存亡翻手耳
终然不忍负沛公
颇似从容得天意
成皋日夜望救兵
取齐自重身已轻
蹑足封王能早寤
岂恨淮阴食千户
虽知天下有所归
独怜身与哙等齐
蒯通狂说不足撼
陈豨孺子胡能为
予尝贳酒淮阴市
韩信庙前木十围
千年事与浮云去
想见留侯决是非
丈夫出身佐明主
用舍行藏可自知
功名邂逅轩天地
万事当观失意时
涧底长松风雨寒
冈头老柏颜色悦
天生草木臭味同
同盛同衰见冰雪
君莫爱清江百尺船
刀锯来谋岁寒节
千林无叶草根黄
苍髯龙吟送日月
西汉功名相国多
南朝人物数诸何
向来富贵喧天地
亦有文章在涧阿
公欲轻身上紫霞
琼爢玉馔厌豪奢
百年世路同朝菌
九钥天关守夜叉
霜桧左纽空白鹿
金炉同契漫丹砂
要令心地闲如水
万物浮沈共我家
清明心水徧河沙
无钩狂象听人语
露地白牛看月斜
小雨呼儿蓺桃李
疏帘帏客转琵琶
尘尘三昧开门户
不用丹田养素霞
善吟闺怨断人肠
二妙风流不可当
傅粉未归啼玉箸
吹笙无伴涩银篁
睡添乡梦客床冷
瘦尽腰围衣带长
天性少情诗亦少
羡他萧史与何郎
终日忙忙本圆觉
只为魔强令法弱
不疑更问决疑龟
无病还求除病药
昔人梦中见捕逐
两手无绳元自缚
黄鹂临梦啼一声
白日当窗始知错
想对西江彭蠡湖
人言春色浓如酒
不见插秧吴女手
冷卿小坞颇藏春
张侯官居柳对门
当风横笛留三弄
烧烛围棋覆九军
尽是向来行乐事
每见琵琶忆朝云
只今不举蛾眉酒
红牙捍拨网蛛尘
曹侯束书丞太
横山虎北开汉疆
冷卿智多发苍浪
牛刀发硎思一邦
政成十缀舞红妆
两侯不如曹子方
朵颐论诗谓毛张
龟藏六用中有光
何时端能俱过我
扫除北寺读书堂
菊曲煮饼探注汤
朝廷无事君臣乐
花柳多情殿阁春
不觉胡雏心暗动
绮罗翻作坠楼人
扶风乔木夏阴合
斜谷铃声秋夜深
人到愁来无处会
不关情处总伤心
梁州一曲当时事
记得曾拈玉笛吹
端正楼空春昼永
小桃犹学淡燕支
高丽条脱琱红玉
逻逤琵琶捻绿丝
蛛网屋煤昏故物
此生惟有梦来时
上皇曾御昭仪传
镜里观形只眼前
养得禄儿倾四海
千秋更有一伶玄
贫子还家作富儿
粪箕苕帚未曾遗
人人欲问草书意
怀素从来自不知
鹏飞逼塞满空虚
蚊睫安巢却有余
腊月火烧三界尽
从来灰里拨真如
山河大地目前机
棋按吹毛更不疑
万里无人无寸草
冻山亭上与谁欺
如来刹刹与尘尘
北斗南箕透法身
金粟默然轲好辩
唱歌须是帝乡人
县楼三十六峰寒
王粲登临独倚阑
清坐一番春雨歇
相思千里夕阳残
诗来嗟我不同醉
别後喜君能自宽
举目尽妨人作乐
几时归得钓鲵桓
细学梅花落晚风
忽翻柳絮下春空
家贫无酒愿邻富
官冷有田知岁丰
夜听枕边飘屋瓦
梦成江上打船蓬
觉来幽鸟语声乐
疑在白鸥寒苇中
看镜白头知我老
平生青眼为君明
舞姝别後闲珠履
已报丝虫网玉笙
缓辔松阴不起尘
岚山经雨一番新
遥知数夜寻山宿
便是全家避世人
落日已迷烟际路
飞花还报洞中春
可怜不更寻源入
若见刘郎想问秦
任君洒墨即成诗
万物生愁困品题
清似钓船闻夜雨
壮如军垒动秋鼙
寒花篱脚飘金钿
新月天涯挂玉篦
更欲少留观落笔
须判一饮醉如泥
青阴百尺蔽白日
乌鹊取意占作窠
黄泉浸根雨长叶
造物著意固已多
风摧电打扫地尽
竟莫知为何谴诃
独山冷落城东路
不见指名终不磨
诗比淮南似小山
酒名麴米出云安
且凭诗酒勤春事
莫爱儿郎作好官
簿领侵寻台相笔
风埃蓬勃使星鞍
小臣才力堪为掾
敢学前人便挂冠
文章年少气如虹
肯爱闲曹一秃翁
弦上深知流水意
鼻端不怯运斤风
燕堂淡薄无歌舞
鲑菜清贫只韭葱
惭愧伯鸾留步履
好贤应与孟光同
万里相看忘逆旅
三声清泪落离觞
朝云往日攀天梦
夜雨何时对榻凉
急雪脊令相并影
惊风鸿雁不成行
归舟天际常回首
从此频书慰断肠
云容天影水中摇
分坐船舷似小桥
联句敏於山吐月
举觞疾甚海吞潮
兴来活脔牛心熟
醉罢红炉鸭脚焦
公子翩翩得真意
马蹄尘里有嘉招
人生政自无闲暇
忙里偷闲得几回
紫燕黄鹂驱日月
朱樱红杏落条枚
诗成稍觉嘉宾集
饮少先愁急板催
亲遣小童锄草径
鸣驺早晚出城来
一月空回长者车
报人问疾遣儿书
翰林贻我东南句
窗间默坐得玄珠
故园溪友脍腹腴
远包春茗问何如
玉堂下直长廊静
为君满意说江湖
范侯来寻八桂路
走避俗人如脱兔
衣囊夜雨寄禅家
行潦升阶漂两屦
遣闷闷不离眼前
避愁愁已知人处
庆公忧民苗未立
旻公忧木水推去
两禅有意开寿域
岁晚筑室当百堵
他时无屋可藏身
且作五里公超雾
当年游侠成都路
黄犬苍鹰伐狐兔
二十始肯为儒生
行寻丈人奉巾屦
千江渺然万山阻
抱衣一囊遍处处
或持剑挂宰上回
亦有酒罢壶中去
昨来禅榻寄曲肱
上雨傍风破环堵
何时鲲化北溟波
好在豹隐南山雾
雨氏南浦曾相对
雪满荆州喜再逢
有子才如不羁马
知君心是後凋松
闲寻书册应多味
老傍人门似更慵
何日晴轩观笔砚
一樽相属要从容
山寒江冷丹枫落
争渡行人簇晚沙
菰叶蘋花飞白鸟
一张红锦夕阳斜
赤栏终日倚西风
山色挼蓝小雨中
将老鬓毛秋著木
相思亲旧水连空
长江淡淡吞天去
甲子随波日日流
万事转头同堕甑
一身随世作虚舟
云横章贡雨翻盆
寺下江深水到门
落日荷锄人著本
西风满地叶归根
西南佳气浮马祖
东北祥风绕静居
山邑丰年人少讼
身来访道得斋鱼
有底春风能好事
解持刀尺翦青天
知君新得草书法
旋卷碧云供小牋
山阿有人著薜荔
庭下缚虎眠莓苔
手磨心语知许事
曾见汉唐池馆来
邻家争插红紫归
诗人独行齅芳草
丛边幽蠹更不凡
蝴蝶纷纷逐花老
秋成想见香租人
菊露风胶蜜几脾
日日山童扫红叶
蜂衙知是主人归
吴儿心著吴山深
满目终南不开慰
有时蝉蜕书几边
梦到五湖千里外
榻前鼓吹蛙一部
榻上古木吟风雨
客来相倚竹根眠
免令不解陈登去
清泉数斛关幽事
生见镜中鱼往来
浮萍蚀尽秋月面
霜为一磨如匣开
一屏一榻无俗尘
左置枯桐右开易
重门不闭谁往还
明月清风是相识
墙根新冽寒泉眼
风廊一股来泠泠
灯花夜半知我喜
恰是旧山穿石声
笋随人意疏处生
清风如归自来去
虽然不与俗子期
阴过邻家亦销暑
北海樽中忘日月
南山雾里晦文章
清朝不上九卿列
白发归来三径荒
车辙马蹄疏市井
花光竹影照门墙
人间荣辱无来路
万顷风烟一草堂
谷朗岩开见佛灯
云遮雾掩碧层层
青山得意看流水
白鹿归来失旧僧
裴友西来咏古风
驱驰万象笔端空
尚将物色留分我
远近青山烟雨中
我已人间无所用
鬓飘霜雪眼生花
东坡兄弟来虽晚
折箭堪除蚀月蛙
东坡海上无消息
想见惊帆出浪花
三十年来世三变
几人能不变鹑蛙
玉座天开旋北斗
清班鸟散落余花
有人难立百官上
不为庙中羔兔蛙
栽竹养松人去尽
空闻道士种桃花
昨来一夜惊风雨
满地残红噪暮蛙
夫亡子幼如月魄
摧尽蛾眉作诗客
二十余年刮地寒
见儿成人乃禅寂
万事新新不留故
瘦藤六尺持门户
烦恼林中即是禅
更向何门觅重悟
高秋摇落四十五
清都早霜凋桂丛
纤尘不隔四维净
寒光独照万象中
少年气与节物竞
诗豪酒圣难争锋
桓伊老骥思千里
尚能三弄当清风
广文陋儒嬾於事
浩歌不眠倚梧桐
百忧生火作内热
何时心与此月同
後生晚出不勉学
从汉至今无扬雄
天马权奇大宛种
吾家阿熊风骨耸
言诗已出灵运前
行身未闻孟轲勇
明窗文字不取读
蜘蛛结网尘堆壅
少壮几时夏已秋
待而成人吾木拱
怜汝起予秋月篇
我衰安得笔如椽
但使樽中常有酒
不辞坐上更无毡
把诗问字为汝说
便当侯家歌舞筵
篱边黄菊关心事
窗外青山不世情
江橘千头供岁计
秋蛙一部洗朝酲
归鸿往燕竞时节
宿草新坟多友生
身後功名空自重
眼前樽酒未宜轻
遥知得谢分西洛
无复肯弹冠一尘
园地除瓜犹入市
水田收秫未全贫
杜陵白发垂垂老
张翰黄花句句新
还与老农争坐席
青林同社赛田神
一年中秋最明月
也照贫家门户来
清光适从人意满
壶觞政为诗社开
秋空高明万物静
此时乃见天地性
广文官舍非吏曹
况得数子发嘉兴
千古风流有诗在
百忧坐忘知酒圣
露华侵衣寒耿耿
绝胜永夏处深甑
人生此欢良独难
夜如何其看斗柄
王甥俊气横九州
樽前为予商声讴
松烟洒落成珠玉
溪藤卷舒烂银钩
北门楼卤地险壮
金堤浊河天上流
离宫殿阁碍飞鸟
霸业池台连秃鶖
当日西园湛清夜
冠盖追随皆贵游
使臣词句高突兀
慷慨悲壮如曹刘
我於人闲触事懒
身世江湖一白鸥
空余诗酒兴不浅
尚能呻吟卧糟邱
偶然青衫五斗米
夺去黄柑千户侯
永怀丹枫树微脱
洞庭潇湘晚风休
晴波上下挂明镜
棹歌放船空际浮
不须乞灵向沈谢
清兴自与耳目谋
期君异时明月夜
把酒岳阳黄鹤楼
直令南粤还归帝
谁谓匈奴不敢王
愿见推财多卜式
未须算赋似桑羊
莱公庙略传耆旧
韩令风流在井强
安用鸣鼛增汉垒
不妨罗拜下诸羌
汉时水占十万顷
官寺民居皆浊河
岂必九渠亡故道
直缘穿凿用功多
漠庭数遣林牙使
羌种来窥雁塞耕
壮士看天思上策
月边鸣笛为谁横
蛛蒙黄画屏初暗
尘涩金门锁不开
六十余年望琱辇
赭袍曾是映宫槐
百里弃疆王自直
万金损费物皆春
须令牧马甘踰幕
更遣弯弓不射人
传闻交州初陵梁
东连五溪西氐羌
军行不断蛮标盾
谋主皆收汉畔亡
合浦谯门腥血沸
看兴城下白骨荒
谋臣异时坐致寇
守臣今日愧苞桑
已遣戈船下漓水
更分楼船浮豫章
颇闻师出三鸦路
尽是中屯六郡良
汉南食麦如食玉
湖南驱人如驱羊
营平请谷三百万
祁连引兵九千里
少府私钱不可知
大农计岁今余几
土兵番马貔虎同
蝮蛇毒草篁竹中
未论刍粟捐金费
直愁瘴疠连营空
我思荆州李太守
欲募蛮夷令自攻
至今民歌尹杀我
州郡择人诚见功
张乔祝良不难得
谁借前筯开天聪
诏书哀痛言语切
为民一洗横尸血
摧锋陷坚赏万户
堑山堙谷穷三穴
南平旧时颇臣顺
欲献封疆请旄节
庙谟犹计病中原
岂知一朝更屠灭
天道从来不争胜
功臣好为可喜说
交州鸡肋安足贪
汉开九郡劳臣监
吕嘉不肯佩银印
徵侧持戈敌百男
老翁窃帝聊自娱
白头抱孙思事汉
孝文亲遗劳苦书
稽首请去黄屋车
得一亡十终不忍
太宗之仁千古无
汉家飞将用庙谋
复我匹夫匹妇雠
真成折箠禽胡月
不是黄榆牧马秋
幄中已断匈奴臂
军前可饮月氏头
愿见呼韩朝渭上
诸将不用万户侯
喜闻三径被恩书
五马来歌塞里闾
天上日清消螮蝀
海演风静复爰居
龟逢衔骨方为鹘
兰不当门亦见锄
已发覆盆瞻睿圣
何因犹著故溪鱼
张侯耕稼不逢年
过午未炊儿女煎
腹里虽盈五车读
囊中能有几钱穿
况闻縕素尚黄葛
可怕雪花铺白毡
谁料丹徒布衣得
今朝忽有酒如川
江南江北尽云沙
车骑东来风旆斜
倒影楼台开紫府
得霜篱落剩黄花
钓溪筑野收多士
航海梯山共一家
想见屋坛祝尧寿
步虚声里静无哗
纸窗惊吹玉蹀躞
竹砌碎撼金琅璫
兰缸有泪风飘地
遥夜无人月上廊
愁思起如独绪茧
归梦不到合懽床
少年多事意易乱
诗律坎坎同寒螿
须弥说法大海听
南箕吹折北斗柄
蟭螟千眼照世间
保君通达真妄竟
幽人八座复中台
想见书堂山杏开
四十余年僧屈指
时因秋雁寄声来
李侯画骨不画肉
笔下马生如破竹
秦驹虽入天仗图
犹恐真龙在空谷
精神权奇汗沟赤
有头赤乌能逐日
安得身为汉都护
三十六城看历历
西风脱叶静林柯
浅水扁舟阁半河
落日游鱼穿镜面
中秋明月涨金波
由来白发生无种
岂似青山保不磨
胜事只愁樽酒尽
莫言争奈醉人何
万丈融峰插紫霄
路当穷处架仙桥
上观碧落星辰近
下视红尘世界遥
螺簇山低青点点
线拖远水白迢迢
当门老桧枝难长
绝顶寒松叶不雕
才到秋初霜已降
每逢春尽雪方消
猥岩老衲针常把
度夏禅僧扇懒摇
雷向池中兴雨泽
鸟於窗外奏萧韶
游人未必长居此
暂借禅房宿两宵
南床高卧读逍遥
真感生来不易销
枕落梦魂飞蛱蝶
灯残风雨送芭蕉
永怀玉树埋尘土
何异蒙鸠挂苇苕
衣笐妆台蛛结网
可怜无以永今朝
寂寥吾道付万世
忍向时人觅赏音
搔首金城西万里
樽前从此叹人琴
埋没高才筑钓间
风云未会要鲵桓
南康郡下参军耳
付与红尘白眼看
英雄并世不相容
割据山川计亦穷
沟水已东全入汉
淮阴谁复议元功
舫斋苍竹雨声中
一曲琵琶酒一锺
恰似浔阳江上听
只无明月与丹枫
两虎戏搏文章露
千林号风雷欲雨
慎勿私斗伤爪距
豺狼野子即当路
梦蝶真人貌黄槁
篱落逢花须醉倒
雅闻花光能画梅
更乞一枝洗烦恼
扶持爱梅说道理
自许牛头参已早
长眠橘洲风雨寒
今日梅开向谁好
何况东坡成古丘
不复龙蛇看挥扫
我向湖南更岭南
系船来近花光老
叹息斯人不可见
喜我未学霜前草
写尽南枝与北枝
更作千峰倚晴昊
韩生沈鸷非悍勇
笑出胯下良自重
滕公不斩世未知
萧相自追王始用
成安书生自圣贤
左仁右圣兵在咽
万人背水亦书意
独驱市井收万全
功成广武坐东向
人言将军真汉将
兔死狗烹姑置之
此事已足千年垂
去日樱桃初破花
归来著子如红豆
四时驱迫少须臾
两鬓飘零成老丑
永怀往在江南日
原上急难风雨後
私田苦薄王税多
诸弟号寒诸妹瘦
扶将白发渡江来
吾二人如左右手
苟从禄仕我邅回
且慰家贫兄孝友
强趋手板汝阳城
更责愆期被词诟
法官毒螫草自摇
丞相霜威人避走
贱贫孤远盖如上此
此事端于我何有
扛囊粟麦七十钱
五人兄弟二十口
官如元亮且折腰
心似次山羞曲肘
北窗书册久不开
筐箧黄尘生锁钮
何当略得共诗论
况乃雍容把杯酒
意气敷腴贵壮年
不早计之且衰朽
安得短船万里随江风
养鱼去作陶朱公
斑衣奉亲伯与侬
四方上下相依从
用舍由人不由己
乃是伏辕驹犊耳
皱面黄须已一翁
樽前犹发少年红
金丹乞与烦真友
只恐无名帝籍中
牛大垂天且割烹
细微黄雀莫贪生
头颅虽复行万里
犹和盐梅傅说羹
君诵黄庭内外篇
本欲洗心不求仙
夜眎片月堕我前
黑气剥尽朝日鲜
一暑一寒久自坚
体中风行上通天
亭亭孤立孰旁缘
至哉道师昔云然
既已得之戒不传
知我此心未亏骞
指我婴儿藏谷渊
言未绝口行已旋
我记其言夜不眠
会稽竹箭天下闻
青岭霜笴摇紫云
金作仆姑如鸟翼
壮士持用横三军
迩来场师无远虑
翦伐柔萌荐葅茹
人闲御武急难才
不得生民饱霜露
嘉瓜美果无他长
取升俎豆献壶觞
奈何生与此等伍
大器小用良可伤
吾闻先王用人力
不足有余无损益
硕人俣俣舞公庭
长咏国风三叹息
颇似山阴写道经
虽与群鹅不当价
画沙无地觅锥锋
点勘永和书法同
人言外论殊不尔
勿持明冰照夏虫
黄花事了绿丛霜
蟋蟀催寒夜夜床
爱日捃收如盗至
失时鞭扑奈民疮
田夫田妇肩頳担
江北江南稼涤场
少忍飞糖眯君眼
要令私廪上公仓
红梅雪里与蓑衣
莫遣寒侵鹤膝枝
老子此中殊不浅
尚堪何逊作同时
蛮烟雨里红千树
逐水排痰肘後方
莫笑忍饥穷县令
烦君一斛寄槟榔
众真绝妙拥灵君
晓然梦之非纷纭
窗中远山是眉黛
席上榴花皆舞裙
借问琵琶得闻否
灵君色庄妓摇手
两客争棋烂斧柯
一儿坏局君不呵
杏梁归燕语空多
奈此云窗雾阁何
南风吹雨下田塍
田父伸眉愿力耕
麰麦明年应解好
帘栊今夜不胜清
直须洗尽焦枯意
排闼谏君身後名
异日淮阴傥相见
安能鞅鞅似平生
门掩虚堂阴窈窈
风摇枯竹冷萧萧
邱虚余意谁相问
丰沛英魂我欲招
野老无知惟卜岁
神巫何事苦吹箫
人归里社黄云暮
只有哀蝉伴寂寥
郭熙虽老眼犹明
便面江山取意成
一段风烟且千里
解如明月逐人行
藏书万卷可教子
遗金满籯常作灾
能与贫人共年谷
必有明月生蚌胎
山随宴坐图画出
水作夜窗风雨来
观水观山皆得妙
更将何物污灵台
花光寺下对云沙
欲把轻舟小钓车
更看道人烟雨笔
乱峰深处是吾家
桄榔暗天蕉叶长
终露文章婴世网
故山桂子落秋风
无因雌雄青云上
曲阁深房古屋头
病僧枯几过春秋
垣衣蛛网蒙窗牖
万象纵横不系留
白蚁战酣千里血
黄粱炊熟百年休
功成事遂人间世
欲梦槐安向此游
惠崇笔下开江面
万里晴波向落晖
梅影横斜人不见
鸳鸯相对浴红衣
百亩清阴十万竿
一溪流水四围山
太平无用经纶者
乞与闲身向此闲
暝倚蒲团挂鉢囊
半窗疏箔度微凉
蕉心不展待时雨
葵叶为谁倾太阳
门外黄尘不见山
此中草木亦常闲
履声如度薄冰过
催粥华鲸吼夜阑
炉香滔滔水沈肥
水遶禅床竹遶溪
一段秋蝉思高柳
夕阳原在竹阴西
云梦泽南君子泉
水无名字托人贤
两苏翰墨相为重
未刻他山世已传
孤根偃蹇非傲世
劲节癯枝万壑风
闺中白发翰墨手
落笔乃与天同功
身心如一是知常
事不惊人味久长
盖世功名棋一局
藏山文字纸千张
无心海燕窥金屋
有意江鸥傍草堂
惊破南柯少时梦
新晴鼓角报斜阳
狂卒猝起金坑西
胁从数百马百蹄
所过州县不敢谁
肩舆掳载三十妻
伍生有胆无智略
谓河可冯虎可搏
身膏白刃浮屠前
此乡父老至今怜
滕王蛱蝶双穿花
东丹胡马歕胡沙
祁连将军一笔雁
生不并世俱名家
将军一矢万人看
雪洒晴空碎羽翰
乞与失群沙宿雁
笔间千顷暮江寒
人间犹有展生笔
佛事苍茫烟景寒
常恐花飞蝴蝶散
明窗一日百回看
群盗挽弓江簸船
丹青当在普通前
谁能与作赤挽板
老笔犹堪寿百年
尘埃奔走尚飘蓬
想听庵头老柏风
会向天阶乞衰晚
住庵长作主人翁
千年鹿死尚精神
睡足苍龙半屈伸
百年妖狐住不得
个中曾卧谪仙人
凤凰山人开竹径
楼成溪山深照映
眉闲郁郁似阴功
壶中有丸续人命
劝君洗竹买梧桐
凤何时来驾归鸿
思齐大任政勤苦
来听天子歌南风
星官游空何时落
著地亦化为宝坊
诗人昼吟山入座
醉客夜愕江撼床
蜜房各自开牖户
蚁穴或梦封侯王
不知青云梯几级
更借瘦藤寻上方
岩岩匡俗先生庐
其下宫亭水所都
北辰九关隔云雨
南极一星在江湖
相黏蚝山作居室
窍凿混沌无完肤
故人去後绝朱弦
不报双鱼已隔年
邻笛风飘月中起
碧云为我作愁天
菰蒲短短未出水
渺渺春湖如冻云
安得酒船三万斛
棹歌长入白鸥群
不知喜事在谁边
风结灯花何太妍
恐是邻家醅瓮熟
竹渠今夜滴春泉
柳似罗敷十五余
宫腰舞罢不胜扶
年年折在行人手
为问春风管得无
红罗步障三十里
忆得南溪踯躅花
马上春风吹梦去
依稀人摘雨前茶
竹笋初生黄犊角
蕨芽已作小儿拳
试挑野菜炊香饭
便是江南二月天
身入醉乡如避秦
醒时尘事百端新
塞鸿过尽无家信
海燕归来思故人
身前身後与谁同
花落花开毕竟空
千里追奔两蜗角
百年得意大槐宫
淘沙邂逅得黄金
莫便沙中著意寻
指月向人人不会
清霄印在碧潭心
花开岁岁复年年
病眼看花隔晚烟
春去明明红紫落
清风明月是春前
刘侯才勇世无敌
爱画工夫亦成癖
弄笔扫成苍角鹰
杀气棱棱动秋色
爪拳金钩觜屈铁
万里风云藏劲翮
兀立槎枒不畏人
眼看青冥有余力
霜飞晴空塞草白
云垂四野阴山黑
此时轩然盍飞去
何乃漓屼立西壁
祗应真骨下人世
不谓雄姿留粉墨
造次更无高鸟喧
等闲亦恐狐狸吓
旁观未必穷神妙
乃是天机贯胸臆
瞻相突兀摩空材
想见其人英武格
传闻挥毫颇容易
持以与人无甚惜
物逢真赏世所珍
此画他年恐难得
海岸孤绝补陀岩
有一众生圆正觉
八万四千清净眼
见尘劳中华藏海
八万四千母陀臂
接引有情到彼岸
涅盘生死不二见
是则名为施无畏
八风吹播老病死
无一众生得安稳
心华照了十方空
即见观世音慈眼
设欲真见观世音
金沙滩头马郎妇
自心海岸孤绝处
戒定慧香补陀伽
观身实相净圣果
自度众生大悲愿
一一浮沤镜本空
八万四千垂手处
梦时捉得水中月
亲与猕猴观古镜
圣慈悲愿观自在
贯花缨络普庄严
度生如幻现微笑
有一众生起圆觉
即现三十二应身
壁立千仞无依倚
住空还以自念力
诸佛承我称提力
众生依我成正觉
补陀岩下白花风
月照海漩三昧底
小白花山住道场
海漩三昧觉澄圆
三十二应施无畏
有一众生发大心
愿度我身及舍识
万仞峰前撒手过
观音岂复异人乎
世上滔滔声利间
独凭棋局老青山
心游万里不知远
身与一山相对闲
夜半解围灯寂寞
樽前翻却酒阑珊
少时草圣学锺王
意气欲齐韦与张
家藏古本数十百
千奇万怪常搜索
今得君家一卷书
始觉辛勤总无益
移灯近前拭眼看
精神高秀非人力
北风古树折巅崖
苍烟寒藤挂绝壁
逸气峥嵘驰万马
只字千金不当价
想初盘礡落笔时
毫端已与心机化
主人知是希世奇
但见姓氏无标题
自非高闲怀素不能此
何必更辨当年谁
肌肤冰雪薰沈水
百草千花莫比芳
露湿何郎试汤饼
日烘荀令炷炉香
风流彻骨成春酒
梦寐宜人人枕囊
输与能诗王主簿
瑶台影里据胡床
客子空知行路难
中田耕者自高闲
柳条莺啭清阴里
楸树蝉嘶翠带间
梦幻百年随逝水
劳歌一曲对青山
出门捧檄羞闲友
归寿吾亲得解颜
紫极宫中三百楹
道人独藏一神屋
开轩纳息星月明
时有白云来伴宿
中叔风流映江左
当年桃李自光辉
看成佛屋上云雨
不忍学宫茺蕨薇
人物深藏青白眼
官联曾近赭黄衣
蛛丝柱後惠文暗
惟悴今乘别驾归
食贫自以官为业
闻说西斋意凛然
万卷藏书宜子弟
十年种木长风烟
未尝终日不思颍
想见先生多好贤
安得雍容一樽酒
女郎台下水如天
东京望重两并州
遂有汾阳整缀旒
翁伯入关倾意气
林宗异世想风流
君家旧事皆青史
今日高材未白头
莫倚西斋好风月
长随三径古人游
壮气南山若可排
今为野马与尘埃
清谈落笔一万字
白眼举觞三百杯
周鼎不酬康瓠价
豫章元是栋梁材
眷然挥涕方城路
冠盖当年向此来
前日幽人佐吏曹
我行堤草认青袍
心随汝水春波动
兴与并门夜月高
世上岂无千里马
