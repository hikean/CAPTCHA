知北游于玄水之上
登隐弅之丘
而适遭无为谓焉
知谓无为谓曰
予欲有问乎若
何思何虑则知道
何处何服则安道
何从何道则得道
三问而无为谓不答也
非不答
不知答也
知不得问
反于白水之南
登狐阕之上
而睹狂屈焉
知以之言也问乎狂屈
狂屈曰
予知之
将语若
中欲言而忘其所欲言
反于帝宫
见黄帝而问焉
黄帝曰
无思无虑始知道
无处无服始安道
无从无道始得道
知问黄帝曰
我与若知之
彼与彼不知也
其孰是邪
彼无为谓真是也
狂屈似之
我与汝终不近也
夫知者不言
言者不知
故圣人行不言之教
道不可致
德不可至
仁可为也
义可亏也
礼相伪也
故曰
失道而后德
失德而后仁
失仁而后义
失义而后礼
礼者
道之华而乱之首也
为道者日损
损之又损之以至于无为
无为而无不为也
今已为物也
欲复归根
不亦难乎
其易也
其唯大人乎
生也死之徒
死也生之始
孰知其纪
人之生
气之聚也
聚则为生
散则为死
若死生之徒
吾又何患
故万物一也
是其所美者为神奇
其所恶着为臭腐
臭腐复化为神奇
神奇复化为臭腐
通天下一气耳
圣人故贵一
知谓黄帝曰
吾问无为谓
无为谓不我应
非不我应
不知应我也
吾问狂屈
狂屈中欲告我而不我告
非不我告
中欲告而忘之也
今予问乎若
若知之
奚故不近
彼其真是也
以其不知也
此其似之也
以其忘之也
予与若终不近也
以其知之也
狂屈闻之
以黄帝为知言
天地有大美而不言
四时有明法而不议
万物有成理而不说
圣人者
原天地之美而达万物之理
是故至人无为
大圣不作
观于天地之谓也
今彼神明至精
与彼百化
物已死生方圆
莫知其根也
扁然而万物自古以固存
六合为巨
未离其内
秋豪为小
待之成体
天下莫不沈浮
终身不故
阴阳四时运行
各得其序
惛然若亡而存
油然不形而神
万物畜而不知
此之谓本根
可以观于天矣
