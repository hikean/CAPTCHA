入国而不存其士
则亡国矣
见贤而不急
则缓其君矣
非贤无急
非士无与虑国
缓贤忘士
而能以其国存者
未曾有也
太上无败
其次败而有以成
此之谓用民
非无安居也
我无安心也
非无足财也
我无足心也
是故君子自难而易彼
众人自易而难彼
君子进不败其志
内究其情
虽杂庸民
终无怨心
彼有自信者也
是故为其所难者
必得其所欲焉
未闻为其所欲
而免其所恶者也
是故偪臣伤君
诌下伤上
君必有弗弗之臣
上必有詻詻之下
分议者延延
而支苟者詻詻
焉可以长生保国
臣下重其爵位而不言
近臣则喑远臣则唫
怨结于民心
诌谀在侧
善议障塞
则国危矣
桀纣不以
其无天下之士邪
杀其身而丧天下
不若献贤而进士
今有五锥
此其銛
銛者必先挫
有五刀
此其错
错者必先靡
是以甘井近竭
招木近伐
灵龟近灼
神蛇近暴
是故比干之殪
其抗也
孟贲之杀
西施之沈
其美也
吴起之裂
其事也
寡不死其所长
太盛难守也
故虽有贤君
不爱无功之臣
虽有慈父
不爱无益之子
是故不胜其任而处其位
非此位之人也
不胜其爵而处其禄
非此禄之主也
良弓难张
然可以及高入深
良马难乘
然可以任重致远
良才难令
然可以致君见尊
是故江河不恶
小谷之满己也
故能大
事无辞也
物无违也
故能为天下器
是故江河之水
非一源之水也
千镒之裘
非一狐之白也
夫恶有同方
取不取同而已者乎
盖非兼王之道也
是故天地不昭昭
大水不潦潦
大火不燎燎
王德不尧尧者
乃千人之长也
其直如矢
其平如砥
不足以覆万物
是故溪陕者速涸
逝浅者速竭
墝埆者其地不育
王者淳泽
不出宫中
则不能流国矣
