上胡不法先王之法
非不贤也
为其不可得而法
先王之法
经乎上世而来者也
人或益之
人或损之
胡可得而法
虽人弗捐益
犹若不可得而法
凡先王之法
有要于时也
时不与法俱在
法虽今而在
犹若不可法
故释先王之成法
而法其所以为法
先王之所以为法者
何也
人也
而已亦人也
故察已则可以知人
察今则可以知古
古今一也
人与我同耳
有道之士
贵以近知远
以今知古
以所见知所不见
故审堂下之阴
而知日月之行
阴阳之变
见瓶水之冰
而知天下之寒
鱼鳖之藏也
尝一脬肉
而知一镬之味
一鼎之调
荆人欲袭宋
使人先表澭水
澭水暴益
荆人弗知
循表而夜涉
溺死者千有余人
军惊而坏都舍
向其先表之时可导也
今水已变而益多矣
荆人尚犹循表而导之
此其所以败也
今世之主法先王之法也
有似于此
其时已与先王之法亏矣
而曰此先王之法也
而法之
以此为治
岂不悲哉
